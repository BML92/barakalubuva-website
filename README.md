Wakazi wa kijiji cha Kinyasi walikuwa na furaha ambayo tangu kuumbwa dunia hawakuwahi kuipata. Kwa mara ya kwanza kijiji chao kilipata shule mpya, shule ambayo daraja lake ni la juu kuliko ile waliyokuwa nayo kwa miaka thelathini na tatu sasa. Walikuwa na shule ambayo mwanafunzi anayehitimu anakuwa na uwezo wa kuongea lugha ya kigeni, lugha ya Kiingereza. Shule hii mpya ilijengwa kwa ushirikiano kati ya wanakijiji wenyewe na serikali yao. 
Kila mkazi wa kijiji alitamani shule ile ingejengwa kipindi ambacho angekuwa na nafasi ya kusoma. Hata hivyo, bado waliamini ingewafaa watoto wao, wajukuu, vitukuu, vilembwe, vilembwekeza na vinyingâ€™ina kwa muda mrefu endapo miundombinu ya shule ingetunzwa vyema. Ilikuwa imebaki majuma mawili tu shule ile mpya ya sekondari ianze muhula wake wa kwanza kabisa wa masomo. Kwa hakika kila mkazi wa Kinyasi alikuwa na hamu kubwa ya kuona kwa vitendo kile ambacho walidhani hakiwezekani kutokea kijijini kwao.
Pamoja na furaha hiyo, hali ilikuwa tofauti kwa Mbula, mama wa makamo mwenye watoto wanne. Tangu mtoto wake wa pili, Kidunda, achaguliwe kujiunga na masomo ya sekondari amekuwa na mawazo sana. Huu ni mwaka wa tatu tangu mtoto wake wa kwanza Luji ahitimu elimu ya msingi na kutoendelea na elimu ya sekondari. Wakati wa mtihani wa kuhitimu darasa la saba miaka mitatu iliyopita, Mbula alimhimiza Luji kuandika majibu ya uongo ili ashindwe mtihani ule kwa sababu hakuwa na uwezo wa kumsomesha sekondari. Suala hili lilikuwa limezoeleka Kinyasi yote kwani wanafunzi walikuwa wakifanya vyema katika mitihani ya utamilifu na mitihani ya ndani isipokuwa mtihani wa taifa pekee. Serikali ilikuwa ikibadilisha walimu wakuu mara kwa mara ikidhani ndio suluhu lakini wapi, tatizo liliendelea. 
Miezi mitatu iliyopita Mbula, alimwita mtoto wake Malika kumweleza mambo ya kufanya awapo kwenye mtihani wa taifa wa kumaliza elimu ya msingi. Mbula alisisitiza kwa mwanae umuhimu wa kuandika majibu ya uongo kwenye mtihani kwa sababu kuu mbili; kwanza hakuwa na uwezo wa kumsomesha sekondari na pili alimtegemea mwanae huyo wa kike katika shughuli mbalimbali za nyumbani na kulea wadogo zake. Malika alimsikiliza mama wake kwa upole na kukubali kufanya alivyomwambia. Kumbe Malika alikuwa na mipango yake ambayo kwa namna yoyote aliamini lazima aitimize. Walimu walikuwa wamewaandaa vyema kitaaluma na kinasaha ili watimize ndoto zao na kuwa wakombozi kwa familia zao.
Sasa ni zaidi ya mwezi mmoja Mbula haelewi nini kilitokea hata Malika akafaulu mtihani wake wa taifa na kuchaguliwa kujiunga na shule ya sekondari Kinyasi, shule mpya kabisa inayopatikana hapohapo kijijini. 
